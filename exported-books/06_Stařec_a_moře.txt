════════════════════════════════════════════════════════════
MATURITNÍ ROZBOR: Stařec a moře
Autor: Ernest Hemingway
Rok vydání: 1952
Žánr: Novela | Literární forma: Próza
Období: Světová literatura 20. a 21. století
════════════════════════════════════════════════════════════

I. ČÁST – ANALÝZA UMĚLECKÉHO TEXTU
────────────────────────────────────────

ANALÝZA NÁZVU:
Většina příběhu se odehrává na moři, kde stařec Santiago rybaří a zápasí s rybou. Název odkazuje na hlavního hrdinu a místo děje.

DĚJ:
Kniha vypráví o starém rybáři Santiagovi, pro kterého je rybaření jedinou obživou. Starci se ovšem dlouho nedaří chytit větší rybu, a proto je ostatním rybářům k smíchu. Aby toho nebylo málo, tak s ním na moře, kvůli zákazu svého otce, přestane jezdit velký pomocník, chlapec Manolin.

Stařec má ovšem svoji hrdost a rozhodne se všem dokázat, že stále dokáže chytit velkou rybu. Druhý den ráno se proto na moři vydá dál, než kdy byl. Kvůli svým zkušenostem ví, že pokud chce chytit velkou rybu, musí udice spustit do velkých hloubek.

Za nějakou dobu zabere opravdu velká ryba. Jenomže má spoustu sil, a stařec ji proto nemůže ulovit. Zápasí s ní dva dny bez spaní a způsobí si drobná zranění. Rybář je ovšem rozhodnut, že nepovolí a rybu zabije, nebo že zabije ryba jeho. Po dvou probdělých nocích ryba ztrácí sílu a Santiago ji uloví. Zjistí, že je to mečoun a je několikrát větší než loďka.

Stařec ulovenou rybu přiváže k loďce a vydá se domů. Jenže krvácející ryba přivábí několik žraloků. Rybář se s nimi snaží bojovat, ale nemá šanci a žraloci mu rybu do posledního drobečku sežerou. Zůstane jenom kostra, se kterou se v noci vrátí do přístavu a vyčerpán odejde do svého domu. Ráno ho v posteli objeví chlapec, počká, až se probudí, a potom mu povídá, kolik lidí se shromáždilo kolem obří kostry. Lidé kostru ryby obdivují a on na sebe může být hrdý.

TÉMA:
Hlavní téma: Zápas člověka s přírodou, hrdost a nezlomnost
Motivy: žralok, maso, stařec, krev, moře, ryba, hrdost, vytrvalost

PROSTŘEDÍ:
Místo: Kubánská vesnice, moře poblíž hlavního města Kuby Havana
Čas: 1. polovina 20. století

KOMPOZICE:
Struktura: Příběh je vyprávěn chronologicky
Časová linie: Děj trvá několik dní

DRUH A ŽÁNR:
Literární druh: Próza
Žánr: Novela


II. ČÁST – POSTAVY A VYPRAVĚČ
────────────────────────────────────────

VYPRAVĚČ:
Typ: Střídání er-formy (vypravěč) s ich-formou (rozmluvy Santiaga s chlapcem, s rybou a se sebou samým)
Styl: Metoda ledovce – podstatné zůstává nevyřčeno, čtenář si musí domyslet hlubší význam. Krátké, úsečné věty. Minimum přídavných jmen. Střídání pásma vypravěče s vnitřním monologem starce.

POSTAVY:

• Stařec Santiago [HLAVNÍ POSTAVA]
  Role: Kubánský rybář
  Povaha: Pevná vůle, hrdý, vytrvalý
  Symbol: Zápas člověka s přírodou
  Motto: „Člověka je možno zničit, ale ne porazit.“

• Chlapec Manolin
  Role: Pomocník a učedník starce
  Vztah: Oddaný přítel, starce obdivuje
  Povaha: Laskavý, obětavý, věrný


III. ČÁST – JAZYKOVÉ A LITERÁRNÍ PROSTŘEDKY
────────────────────────────────────────

JAZYKOVÉ PROSTŘEDKY:
• Krátké úsečné věty – typický Hemingwayův styl, minimum přídavných jmen
• Hovorový jazyk – dialog Santiaga s chlapcem působí přirozeně
• Vnitřní monolog – stařec promlouvá sám k sobě na moři ('Rybo, mám tě rád')
• Onomatopie – 'cvaknutí', 'zadrnčel'
• Odborný výraz – 'harpuna', 'plachta', 'stěžeň'
• Konkrétní podstatná jména – důraz na věci a činy, ne abstrakce
• Opakování – zesiluje naléhavost ('Porazit ji, porazit')

TROPY A FIGURY:
• Epiteton: 'podivné oči', 'těžká špičatá modrá hlava', 'dravě chňapající hltavé čelisti'
• Eufemismus: 'mu v oku vyhasl život'
• Personifikace: 'žralok to nechtěl uznat', stařec mluví k rybě jako k člověku
• Přirovnání: 'rozrýval hladinu jako rychlý motorový člun'
• Metafora: ryba = životní výzva, žraloci = překážky a nepřátelé
• Symbol: moře = život, ryba = sen a cíl, kostra = pyrrhovo vítězství, lvi na pláži = mládí a síla
• Kontrast: stařecova fyzická slabost vs. duševní síla; obrovská ryba vs. malá loďka


UKÁZKA Z TEXTU:
────────────────────────────────────────
"Žralok je rychle dohnal odzadu, a když se vrhl na rybu, viděl stařec jeho otevřenou tlamu a podivné oči a slyšel cvaknutí jeho zubů, když se zahryzl do rybího masa těsně nad ocasem. Žraločí hlava vyčnívala z vody a jeho hřbet se vynořoval a stařec slyšel, jak se na jeho velké rybě trhá kůže a maso. V tom okamžiku stařec vrazil harpunu žralokovi do hlavy v těch místech, kde spojnice mezi očima protínala čáru, táhnoucí se mu od nosu přímo vzad. Ty čáry nebylo ve skutečnosti vidět. Bylo vidět jen těžkou špičatou modrou hlavu a veliké oči a cvakající, dravě chňapající hltavé čelisti. Ale v těch místech má žralok mozek a stařec ho tam zasáhl. Zasáhl ho svýma krví pomazanýma rukama a vbodl mu tam dobře mířenou harpunu ze všech sil. Vrazil mu ji tam bez naděje, ale odhodlaně a s naprostou škodolibou nenávistí."

Kontext: Úryvek je ze závěrečné části knihy, kdy má stařec rybu ulovenou a při cestě domů bojuje se žraloky.


LITERÁRNĚHISTORICKÝ KONTEXT
────────────────────────────────────────

KONTEXT AUTOROVY TVORBY:
Ernest Hemingway (21. 7. 1899, USA – 2. 7. 1961, USA) – americký spisovatel, novinář, povídkář, dramatik. Miloval přírodu, lov a dobrodružství. Čelní představitel Ztracené generace.

Život:
• Po absolvování základní školy se stal reportérem kansaského listu Star
• Byl velmi ovlivněn válečnými událostmi
• Hned po vypuknutí 1. světové války vstoupil do italské armády jako dobrovolník ambulantních sborů Červeného kříže
• Byl těžce raněn
• Španělské občanské války se zúčastnil jako reportér
• Válečný zpravodaj v Číně
• Za druhé světové války pobýval na Kubě a vyhledával německé ponorky v Karibském moři
• V roce 1953 získal Pulitzerovu cenu
• V roce 1954 dostal Nobelovu cenu
• Ve svých dílech vystupuje pod pseudonymem Nick Adams
• V roce 1961 pravděpodobně spáchal sebevraždu (zastřelil se puškou)

Styl: Metoda ledovce – podstatné je to 'pod vodou' (cílem si to domyslet). Jeho postavami jsou muži – stateční, cílevědomí, ctižádostiví, staví je do kritické mezní situace.

Zařazení díla: Vrcholné dílo autora, za které získal Nobelovu cenu.

Další díla:
• Sbohem, armádo (1929) – Román s autobiografickými prvky. Vypravěčem je americký poručík Frederic Henry, který sloužil za první světové války v italské armádě.
• Komu zvoní hrana (1940) – Román z občanské války ve Španělsku
• Pátá kolona (1938) – Jediné drama, které Hemingway napsal. Tematicky vychází ze zkušeností ze španělské občanské války.

LITERÁRNÍ A KULTURNÍ KONTEXT:
Směr: Ztracená generace (1. polovina 20. století)
Skupina spisovatelů narozených kolem roku 1900, kteří zažili první světovou válku a zobrazovali ji ve svých dílech. Vyjadřují pocity vojáků po návratu z války (vrátili se duševně zmrzačeni a měli problémy se zařazením se do společnosti).

Charakteristika směru:
• Spisovatelé zažili první světovou válku a zobrazovali ji ve svých dílech
• Vyjadřují pocity vojáků po návratu z války
• Pro autory jsou typické životní postoje, kterými dávají najevo nesouhlas a nedůvěru ke společnosti
• Často staví své hrdiny do velmi nebezpečných situací, kde musí prokazovat svůj charakter
• Základními tématy jsou zklamání a skepse, rozklad lidských a společenských hodnot
• Hledání východiska v útěku do přírody nebo kultury

Další autoři směru:
• Erich Maria Remarque (1898–1970) – Vlastním jménem Erich Paul Remark, Němec. Odešel jako dobrovolník do 1. světové války, v roce 1918 byl raněn. Po nástupu fašismu v Německu v roce 1933 se dostal na seznam zakázaných autorů. | Díla: Na západní frontě klid, Miluj bližního svého, Tři kamarádi
• Romain Rolland (1866–1944) – Francouz, prozaik, dramatik, esejista, hudební historik a literární kritik. Nositel Nobelovy ceny za literaturu (1915). | Díla: Jan Kryštof, Petr a Lucie, Dobrý člověk ještě žije
• William Faulkner (1897–1962) – Američan, prozaik, básník, scenárista. Nositel Nobelovy ceny za literaturu (1949). | Díla: Absolone, Absolone, Pobertové, Vojákův žold
• John Steinbeck (1902–1968) – Američan. Nositel Nobelovy ceny za literaturu (1962) a Pulitzerovy ceny (1940). Prokazuje zájem o sociální problémy. | Díla: O myších a lidech, Hrozny hněvu, Na východ od ráje


DALŠÍ INFORMACE:
────────────────────────────────────────
Slohový postup: Vyprávěcí slohový postup
Aktuálnost: Opovrhování lidmi, kterým se nedaří, je dnes běžné. Závist je dnes také běžná. Lidská hrdost a víra ještě nevymizely, proto je dílo určitě aktuální.
Cílová skupina: Kniha má oslovit všechny generace lidí. Starší generaci kvůli zobrazení, že staří lidé nejsou zbyteční, ale dokážou spoustu věcí. Mladší generaci kvůli zobrazení chování a úcty mladšího ke staršímu.
Smysl díla: Novela řeší problém lidského přesvědčení a nezdolnost lidské odhodlanosti. Hlavní myšlenkou tohoto díla je ukázat na neustálý boj člověka s přírodou. Smyslem je poukázání na lidskou statečnost a velkou duševní sílu.